# 學而第一



## 子曰：“學而時習之，不亦説乎？有朋自遠方來，不亦樂乎？人不知而不慍，不亦君子乎？”





## 有子曰：“其爲人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其爲仁之本與！”





## 子曰：“巧言令色，鮮矣仁。”





## 曾子曰：“吾日三省吾身：爲人謀而不忠乎？與朋友交而不信乎？傳不習乎？”





## 子曰：“道千乘之國，敬事而信，節用而愛人，使民以時。”





## 子曰：“弟子，入則孝，出則弟，謹而信，泛愛眾，而親仁。行有餘力，則以學文。”





## 子夏曰：“賢賢易色；事父母能竭其力；事君能致其身；與盆友交，言而有信。雖曰未學，吾必謂之學矣。”





## 子曰：“君子不重則不威，學則不固。主忠信。無友不如己者。過則勿憚改。”





## 曾子曰：“慎終追遠，民德歸厚矣。”





​                     















