# 學而第一



## 子曰：“學而時習之，不亦説乎？有朋自遠方來，不亦樂乎？人不知而不慍，不亦君子乎？”





## 有子曰：“其爲人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其爲仁之本與！”





## 子曰：“巧言令色，鮮矣仁。”





## 曾子曰：“吾日三省吾身：爲人謀而不忠乎？與朋友交而不信乎？傳不習乎？”





## 子曰：“道千乘之國，敬事而信，節用而愛人，使民以時。”





## 子曰：“弟子，入則孝，出則弟，謹而信，泛愛眾，而親仁。行有餘力，則以學文。”





## 子夏曰：“賢賢易色；事父母能竭其力；事君能致其身；與盆友交，言而有信。雖曰未學，吾必謂之學矣。”





## 子曰：“君子不重則不威，學則不固。主忠信。無友不如己者。過則勿憚改。”





## 曾子曰：“慎終追遠，民德歸厚矣。”





## 子禽問於子貢曰：“夫子至於是邦也，必問其政。求之與？抑與之與？”  

## 子貢曰：“夫子温、良、恭、撿、讓以得之。夫子求之也，其諸異乎人求之與！”





## 子曰：“父在觀其志，父沒觀其行。三年無改於父之道，可謂孝矣。”





## 有子曰：“禮之用，和爲貴。先王之道，斯為美，小大由之。有所不行，知和而和，不以禮節之，亦不可行也。”





## 有子曰：“信近於義，言可復也。恭近於禮，遠恥辱也。因不失其親，亦可宗也。”





## 子曰：“君子食無求飽，居無求安，敏於事而慎於言，就有道而正焉，可謂好學也已。”





## 自貢曰：“貧而無諂，富而無驕，何如？”

## 子曰：“可也。未若貧而樂，富而好禮者也。”

## 自貢曰：”《詩》云：‘如切如磋，如琢如磨。’其斯之謂與？“

## 子曰：”賜也，始可與言《詩》已矣！告諸往而知來者。“





## 子曰：“不患人之不己知，患不知人也。”









# 爲政第二



## 子曰：“爲政以德，譬如北辰，居其所，而衆星共之。”





## 子曰：“詩三百，一言以蔽之，曰：‘思無邪。’”





## 子曰：“道之以政，齊之以刑，民免而無恥；道之以德，齊之以禮，有恥且格。”





## 子曰：“吾十有五而志於學，三十而立，四十而不惑，五十而知天命，六十而耳順，七十而從心所欲，不逾矩。”





## 孟懿子問孝。

## 子曰：“無違。”

##  樊遲御，子告之曰：“孟孫問孝於我，對我曰：‘無違。’”

## 樊遲曰：“何謂也？”

## 子曰：“生，事之以禮；死，葬之以禮，祭之以禮。”





## 孟武伯問孝。

## 子曰：“父母唯其疾之憂。”





## 子游問孝。

## 子曰：“今之孝者，是謂能養。至於犬馬，皆能有養。不敬，何以別乎？”





## 子夏問孝。

## 子曰：“色難。有事弟子服其勞，有酒食先生饌，曾是以爲孝乎？”





## 子曰：“吾與回言終日，不違，如愚。退而省其私，亦足以發，回也不愚。”





## 子曰：“視其所以，觀其所由，察其所安，人焉廋哉！人焉廋哉！”





## 子曰：“溫故而知新，可以爲師矣。”





## 子曰：“君子不器。”





## 子貢問君子。

## 子曰：“先行其言，而後從之。”





## 子曰：“君子周而不比，小人比而不周。”





## 子曰：“學而不思則罔，思而不學則殆。”





## 子曰：“攻乎異端，斯害也已。”





## 子曰：“由！誨汝知之乎！知之爲知之，不知爲不知，是知也。”





## 子張學干禄。

## 子曰：“多聞闕疑，慎言其餘，則寡尤；多見闕殆，慎行其餘，則寡悔。言寡尤，行寡悔，禄在其中矣！”





## 哀公問曰：“何爲則民服？”

## 孔子對曰：“舉直錯諸枉，則民服；舉枉錯諸直，則民不服。”





## 季康子問：“使民敬忠以勸，如之何？”

## 子曰：“臨之以莊，則敬；孝慈，則忠；舉善而教不能，則勸。”





## 或謂孔子曰：“子奚不爲政？”

## 子曰：“《書》云：‘孝乎惟孝，友于兄弟。’施於有政，是亦為政，奚其為為政？”

